<div id="hypercomments_widget" class="js-hypercomments-widget invisible"></div>

Наскрізні змістові лінії
=============================================

<p>Наскрізні змістові лінії відбивають провідні соціально й особистісно значущі ідеї, що послідовно розкриваються у процесі навчання і виховання учнів; змістові лінії співвідносяться з ключовими компетентностями, опанування яких забезпечує формування ціннісних і світоглядних орієнтацій учня, що визначають його поведінку в життєвих ситуаціях. Навчання по змістових лініях реалізується через актуалізацію відповідних знаннєвих, діяльнісних і оцінно-ціннісних компонентів, творчу роботу при міжпредметній та внутрішньопредметній інтеграції, позакласну роботу і роботу гуртків за інтересами, участь у загальнонаціональних учнівських конкурсах.</p>
<p>Змістова лінія <strong>&laquo;Екологічна безпека та сталий розвиток&raquo;</strong> націлена на формування в учнів соціальної активності, відповідальності та екологічної свідомості, готовності брати участь у вирішенні питань збереження довкілля і розвитку суспільства, усвідомлення важливості сталого розвитку для майбутніх поколінь. Учнів 5&ndash;6&nbsp;класів орієнтують на сприйняття природи як цілості, взаємозв&rsquo;язку людини і природного середовища, залежність людини від природних ресурсів, бережливе ставлення до природного середовища. Учнів 7&ndash;9&nbsp;класів орієнтують на розуміння взаємозв&rsquo;язку між культурним, соціальним, економічним і технологічним розвитком людства; важливості біологічної й культурної багатоманітності та екологічної стабільності; відповідальність людини за збереження природи; навчають розмірковувати про проблеми навколишнього середовища.</p>
<p>Реалізація змістової лінії <strong>&laquo;Громадянська відповідальність&raquo;</strong> сприятиме формуванню діяльного члена громади і суспільства, який розуміє принципи і механізми функціонування суспільства, є вільною особистістю, яка визнає загальнолюдські й національні цінності та керується морально-етичними критеріями і почуттям громадянської відповідальності у власній поведінці. Учнів 5&ndash;6 класів орієнтують цінувати демократичний устрій, спільну діяльність, громадянську ініціативу й роботу, засновану на добровільності; бути ініціативним, формувати власну думку й уміти її висловлювати. Учнів 7&ndash;9 класів орієнтують пізнавати і захищати свої права і права інших людей, розуміти зв&rsquo;язок між громадянською позицією й розвитком суспільства; навчають усвідомлювати свою роль у суспільстві та відповідальність за його стан.</p>
<p>Вивчення питань, що належать до змістової лінії <strong>&laquo;Здоров&rsquo;я і безпека&raquo;</strong>, має на меті сформувати учня як духовно, емоційно, соціально й фізично повноцінного члена суспільства, здатного дотримуватися здорового способу життя і формувати безпечне життєве середовище. Учнів 5&ndash;6&nbsp;класів навчають прагнути до усвідомлено-здорового розвитку, цінувати здоров&rsquo;я і безпечну поведінку, знати джерела небезпеки й уникати небезпечних ситуацій, правильно поводитися в критичних і небезпечних ситуаціях. Учнів 7&ndash;9&nbsp;класів навчають осмислювати свої рішення і поведінку з погляду збереження здоров&rsquo;я і безпеки, знати й цінувати права, обов&rsquo;язки і відповідальність щодо безпеки власної й оточуючих людей, розуміти залежність між здоров&rsquo;ям громадян і розвитком суспільства.</p>
<p>Змістова лінія <strong>&laquo;Підприємливість та фінансова грамотність&raquo;</strong> націлена на розвиток лідерських ініціатив, здатність успішно діяти в технологічному швидкозмінному середовищі, забезпечення кращого розуміння молодим поколінням українців практичних аспектів фінансових питань (здійснення заощаджень, інвестування, запозичення, страхування, кредитування тощо). Учнів 5&ndash;6&nbsp;класів орієнтують на ініціативність і важливість роботи в цільових групах; навчають планувати діяльність, брати участь у спільних заходах, розуміти важливість економічного розвитку на засадах вільного підприємництва. Учнів 7&ndash;9&nbsp;класів орієнтують на розуміння зв&rsquo;язку громадського і підприємницького секторів, навчають формувати власні (пов&rsquo;язані з підприємницькою діяльністю) задуми і проекти, розуміти соціальну відповідальність підприємця.</p>
<p>&nbsp;</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>