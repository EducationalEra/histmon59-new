<div id="hypercomments_widget" class="js-hypercomments-widget invisible"></div>

1. [Опис ключових змін до проекту оновленої програми](#opus)
2. [Детальна таблиця з коментарями до програм та зворотнім зв’язком модераторів](#table)

#### Опис ключових змін  до проекту оновленої  програми {#opus}

<p align="center"><b>Звіт про результати першої сесії роботи над оновленням навчальних програм з історії для учнів 5–9 класів загальноосвітніх навчальних закладів</b></p>

<p>Відповідно до наказів Міністерства освіти і науки України №&nbsp;52 від 13&nbsp;січня 2017&nbsp;р. і №&nbsp;201 від 10&nbsp;лютого 2017&nbsp;р., на громадське обговорення (на сайті EdEra) з метою модернізації навчальних програм на основі компетентнісного підходу були винесені дві програми пропедевтичного курсу історії для учнів 5 класу, а саме <em>Вступ до історії України</em> та <em>Історія України (Вступ до історії)</em>, програма інтегрованого курсу <em>Всесвітня історія. Історія України</em> для учнів 6&nbsp;класу, програми з <em>Історії України</em> та <em>Всесвітньої історії</em> для учнів 7&ndash;9 класів. За результатами першої сесії внесення пропозицій з 13 по 24 лютого 2017&nbsp;р. щодо історії надійшло 902 вислови з пропозиціями та коментарями до програм.</p>
<p>Більшість пропозицій і коментарів стосувалися &laquo;розвантаження&raquo; змісту окремих тем з історії України або всесвітньої історії та уточнення вимог до навчальних досягнень учнів. Більшу частину цих пропозицій при оновленні навчальних програм було враховано. Серед концептуальних пропозицій найважливішими (що їх Робоча група теж прагнула врахувати) були:</p>
<p>&mdash;&nbsp;Збалансувати обсяги виділеного на навчання і реального, тобто потрібного для досягнення визначених програмами навчальних цілей, часу. Щоб реалізувати цю пропозицію, було вирішено вилучати із змісту тем підтеми, відсутність яких не порушує цілісне сприймання та системне розуміння історичного процесу. Теми з історії Сходу запропоновано вивчати оглядово.</p>
<p>&mdash;&nbsp;Забезпечити доступність і системність цілей вивчення, які в програмі сформульовані щодо кожної теми у формі очікуваних результатів навчання (навчальних досягнень учнів). Робоча група залишила у програмах тільки досяжні для учнів відповідного віку очікувані результати навчання та обмежила кількість вимог щодо знання фактологічного матеріалу (дат, імен, подій, термінів).</p>
<p>&mdash;&nbsp;Сприяти синхронізованому вивченню курсів історії України та всесвітньої історії у 7&ndash;9 класах. Щоб забезпечити синхронізоване вивчення проблематики цих курсів, Робоча група у деяких темах вилучила, а до інших додала необхідні підтеми (наприклад, пов&rsquo;язані з історією Речі Посполитої або Австрійської монархії в часи, коли територія України входила до складу цих держав). Розроблено варіант послідовного вивчення тем обох курсів, який подано у вступних частинах до програм історії України і всесвітньої історії в 7, 8 і 9 класах.</p>
<p>&mdash;&nbsp;Реалізувати через навчальну програму призначення пропедевтичного курсу: пробудити інтерес учнів до історії як сфери знань і навчального предмета та формувати базові предметні уміння. Робоча група дійшла висновку, що жодна з двох чинних програм повною мірою не забезпечить цього завдання. У результаті вирішено укласти нову програму, в основу якої покладено ідеї та підходи програм, винесених на обговорення.</p>
<p>&mdash;&nbsp;Ряд учасників обговорення виступили за більшу свободу вчителя у плануванні навчання та відборі навчального матеріалу (зокрема, висловлювалися проти визначення у програмах обов&rsquo;язкових тем для практичних занять). Свою позицію педагоги пояснювали потребою учнів працювати з різними видами джерел і неправомірністю встановлення учителеві обмежень у доборі таких джерел. Група погодилася з такою аргументацією і вирішила подавати в програмах тільки пропозиції щодо можливих завдань для проведення практичних робіт. Вирішено було також, що учитель сам плануватиме вивчення кожної теми в межах виділеного на предмет навчального часу.</p>
<p>&mdash;&nbsp;Учасники громадського обговорення звернули увагу на потребу визначити критерії оцінювання навчальних досягнень учнів з урахуванням їх вікових особливостей. Над цим питанням група працює.</p>
<p>Робоча група провела засідання на базі Житомирського обласного інституту післядипломної педагогічної освіти 27&nbsp;лютого &ndash; 1&nbsp;березня 2017&nbsp;р., а також працювала щоденно в електронному режимі. На цьому етапі результати роботи групи над оновленням навчальних програм для учнів 5&ndash;9&nbsp;класів такі:</p>
<p>&mdash;&nbsp;Наповнення програм переглянуте з метою забезпечення переходу до навчання на компетентнісній основі. Найкраще це вдалося у програмі пропедевтичного курсу, яка орієнтує вчителя на формування в учнів початкових уявлень про історію як галузь людських знань та набуття ними в доступній формі предметних компетентностей: хронологічної, просторової, інформаційної, логічної та аксіологічної. У програмах для інших класів цієї мети удалось досягнути тільки частково, що зумовлено необхідністю зберегти композицію наявних програм, відповідно до яких видано підручники.</p>
<p>&mdash;&nbsp;Створено проект пояснювальної записки до програм, в якому визначено мету шкільної історичної освіти, компетентнісний потенціал предмета, з ключовими компетентностями співвіднесено соціально й особистісно значущі ідеї, які послідовно розкриваються в процесі навчання і виховання учнів; наскрізні, міжпредметні та предметні змістові лінії, що забезпечують формування школяра як культурно-освіченої, інформаційно свідомої та морально повноцінної людини; базові елементи предметної (історичної) компетентності.</p>
<p>&mdash;&nbsp;Укладено нову програму пропедевтичного курсу &laquo;Вступ до історії&raquo; для 5&nbsp;класу. Зміст цієї програми збалансовано так, щоби вчитель міг у процесі навчання використовувати матеріали наявних у школі підручників пропедевтичного курсу і доступну через Інтернет чи з інших джерел інформацію про пам&rsquo;ятки та пам&rsquo;ятники України.</p>
<p>&mdash;&nbsp;Програму інтегрованого курсу для 6&nbsp;класу укладено на основі цивілізаційного підходу до розуміння історії стародавнього світу. Переформатування змісту цієї програми дало змогу зробити її європо- та україноцентричною.</p>
<p>&mdash;&nbsp;Програми для 7&ndash;9 класів суттєво &laquo;розвантажено&raquo;. Відібрано відповідні до віку учнів навчальні досягнення, частину з них сформульовано заново. Учні зможуть здобути визначені знання (базові відомості), розуміння (ключові ідеї/поняття) і вміння (дії, що забезпечують застосування, систематизацію і поглиблення знань), працюючи з суттєво меншими обсягами історичної інформації, поданої як зміст тем. Працюючи за оновленими програмами, учитель повинен тільки розмежувати матеріал підручників на обов&rsquo;язковий (робота з яким відбуватиметься переважно в класі) і на додатковий (для домашньої роботи).</p>

#### Детальна таблиця з коментарями до програм та зворотнім зв’язком модераторів{#table}

Для того, щоб детально ознайомитися з врахованими/неврахованими коментарями дописувачів на EdEra під час першого етапу обговорення, перейдіть за посиланням. 
<br>

<center><a href="https://drive.google.com/file/d/0B2LCoyWVMpMSeTlXN0NRX2NDaEE/view?usp=sharing" target="_blank"><button type="button" class="btn btn-primary" aria-haspopup="true" aria-expanded="false">Таблиця з коментарями</button></a></center>

<div class="js-hypercomments-container">
    <a href="http://hypercomments.com" class="hc-link" title="comments widget">comments powered by HyperComments</a>
</div>