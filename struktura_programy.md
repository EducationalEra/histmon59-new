<div id="hypercomments_widget" class="js-hypercomments-widget invisible"></div>

Структура програми та організація навчання учнів
=============================================

Програма складається з пояснювальної записки, структурованих за темами очікуваних результатів навчально-пізнавальної діяльності учнів і змісту навчального матеріалу як основи для досягнення цих результатів. Очікувані результати навчально-пізнавальної діяльності зорієнтовані на формування відповідних компетентностей і викладені у формі знань, розумінь і вмінь, які охоплюють знаннєвий і діяльнісний компоненти. Оцінно-ціннісний компонент (зважаючи на особливості історичного матеріалу) окремо за темами не описується, позаяк відображений у компонентах ключових компетентностей і актуалізується через знання, розуміння й вміння наскрізно в межах усіх тем. 

Зміст теми містить перелік історичних сюжетів, не розділених на окремі уроки. Вчителі, орієнтуючись на вимоги щодо підготовки учнів, мають можливість самостійно визначати назву теми, кількість і перелік запитань до кожного уроку залежно від особливостей учнів, класу та індивідуального підходу вчителя до викладання. До кожної теми подано орієнтовні завдання для практичних робіт, у деяких випадках – рекомендований (але не вичерпний) перелік історичних подій, об’єктів і джерел для організації навчальної роботи. Це не виключає залучення вчителем інших джерел та пізнавальних завдань, зберігаючи загальну спрямованість роботи відповідно до компетентнісного підходу.

Практичні роботи як метод навчання можуть застосовуватися як на окремій ланці уроку (вивчення нового матеріалу, узагальнення, закріплення), так і протягом усього уроку (лабораторно-практичне заняття). Така робота може виконуватися як за вибором учителя, так і за вибором учнів, як у класі, так і вдома, але з обов’язковою презентацією її результатів на уроці. Організація лабораторно-практичних робіт передбачає певну динаміку, яка полягає у збільшенні в кожному наступному класі лабораторної (обсяг, складність, характер та види джерел) та практичної (урізноманітнення способів діяльності) складової, ступеня самостійності учнів (від виконання роботи за допомогою вчителя за докладною інструкцією до самостійного виконання за загальним завданням).

За задумом укладачів, програма зорієнтована на діяльнісний підхід, згідно з яким ефективність навчання залежить від залучення учнів до різноманітних видів діяльності, що дає змогу їм успішніше оволодівати суспільним досвідом та, як наслідок, забезпечує соціальну активність особистості. Головним критерієм успішності роботи вчителя є не так змістова повнота, як уміння налагодити творчу роботу школярів з орієнтацією на формування ключових і предметних компетентностей. 


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>